Mojou témou pre bakalársku prácu je *Pokročilé osvetlenie v 2D grafike*.
Vedúcim práce je RNDr. Ladislav Mikeš a cieľom je navrhnúť a implementovať 
osvetľovací model využívajúci dáta predpočítané z 3D modelov (prípadne 
programovo vygenerované alebo nakreslené) v 2D grafike na dosiahnutie dojmu
3D osvetlenia. Tiež bude nutné vytvoriť program ktorý bude tieto dáta 
predpočítavať.

Už dlhší čas sa zaujímam o vývoj hier a posledné roky pracujem na sérii 
malých projektov (YAML parser, GUI knižnica, VFS, atď.) ktoré by mali
viesť k RTS (Real Time Strategy) enginu navrhnutému špecificky pre modderov.

Bakalárska práca mi zaberie asi jeden rok, a nechcel som svoj projekt 
pozastaviť na taký dlhý čas. Taktiež, väčšina ponúkaných tém ma nezaujímala. 
Niektoré boli čisto teoretické, a ja sa zaujímam o programovanie, a to aj 
pri teoretickej práci, čo asi niektorým našim teoretikom pripadá ako 
kacírstvo. Niektoré boli o implementácii niečoho dopredu daného, čo mi 
pripadá nezaujímavé. Potom boli témy z oblastí ktoré ma nezaujímajú 
(data mining, bezpečnosť).

Zaujali ma témy pána Gargalíka z oblasti počítačového videnia.
Jedna téma sa dala riešiť spôsobom ktorý mal prienik s mojím 
projektom (aproximácia normál pre point cloud cez voxely).
Potom som zistil že literatúra a zdrojový kód z ktorého som chcel 
vychádzať (PPM voxel tools) je po portugalsky.

Preto som sa rozhodol prísť s vlastnou témou týkajúcou sa môjho 
dlhodobého projektu. Nápad vytvoriť 3D osvetlenie v 2D grafike mám v hlave
už asi 2 roky, ale neplánoval som na ňom pracovať keďže to nie je 
nutnosť pre môj projekt a je to pomerne veľa práce. 

Práve na bakalársku prácu má ale takáto
téma väčší zmysel ako *X nesúvisiacych vecí týkajúcich
sa herného enginu*. Tiež ide o pomerne nový nápad, aj keď pokiaľ viem,
niečo podobné už existuje v niektorých proprietárnych enginoch.
Chcem ale vyskúšať aj niekoľko prístupov ktoré pokiaľ viem ešte neboli 
použité. A hlavne ma to zaujíma, a ako vedľajší produkt budem hotovú grafickú
časť svojho enginu.

Tiež si myslím že nástroj ktorý mám v pláne urobiť na predrenderovávanie 
napr. normál z 3D do 2D bude užitočný pre open source komunitu a 
nezávislých herných vývojárov. Momentálne neexistuje žiadny generický
open source nástroj tohto druhu; každý tým má svoj vlastný úzko 
špecializovaný nástroj a s niečím ako rozšíriteľnosť alebo 
predrenderovávanie normál či iných dát okrem difúznej mapy
sa nedá počítať.


.. header::

   Prečo robím takú bakalárku ako robím?

   Ferdinand Majerech
